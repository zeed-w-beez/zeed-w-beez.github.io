<!DOCTYPE html>
<html lang="zh-cn">

<head>
  <!-- Website mata -->
<meta charset="UTF-8" />
<meta http-equiv="X-UA-Compatible" content="IE=edge" />
<meta name="viewport" content="width=device-width, initial-scale=1, maximum-scale=1" />

<!-- Disable transformation -->
<meta http-equiv="Cache-Control" content="no-transform" />
<meta http-equiv="Cache-Control" content="no-siteapp" />

<meta name="theme-color" content="#f8f5ec" />
<meta name="msapplication-navbutton-color" content="#f8f5ec">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="#f8f5ec">

<!-- Website description -->

<meta name="description" content="难经" />


<!-- Website keywords -->

<meta name="keywords" content="经典, 难经, Miracle-working" />




<!-- Website rss -->

<link rel="alternate" href="/atom.xml" title="Miracle-working" type="application/atom+xml">


<!-- Website favicon -->

<link rel="shortcut icon" type="image/x-icon" href="/favicon.ico?v=2.11.1" />


<!-- Canonical, good for google search engine -->
<link rel="canonical" href="https://blogs.zeed.w.beez.com/2024/01/29/中医/难经/" />

<!-- Fancybox styling -->


<!-- MathJax (LaTeX) support -->


<!-- Theme styling -->
<link rel="stylesheet" type="text/css" href="/css/style.css?v=2.11.1" />

<!-- Analytics and push -->



  



<!-- LeanCloud Counter -->


<script>
  window.config = {"leancloud":{"app_id":null,"app_key":null},"toc":{"class":"toc","list_number":false,"min_depth":1,"max_depth":6},"fancybox":false,"latex":false};
</script>
  
  <title>难经 - Miracle-working</title>

<meta name="generator" content="Hexo 6.3.0"></head>

<body>
  <div class="scrollPercentage"></div>
  <div id="mobile-navbar" class="mobile-navbar">
  <div class="mobile-header-logo">
    <a href="/." class="logo">Miracle-working</a>
  </div>
  <div class="mobile-navbar-icon">
    <span></span>
    <span></span>
    <span></span>
  </div>
</div>

<nav id="mobile-menu" class="mobile-menu slideout-menu">
  <ul class="mobile-menu-list">
    
    <a href="/">
      <li class="mobile-menu-item">
        
        
        首页              </li>
    </a>
    
    <a href="/archives">
      <li class="mobile-menu-item">
        
        
        归档              </li>
    </a>
    
    <a href="/tags">
      <li class="mobile-menu-item">
        
        
        标签              </li>
    </a>
    
    <a href="/categories">
      <li class="mobile-menu-item">
        
        
        分类              </li>
    </a>
    
    <a href="/todo">
      <li class="mobile-menu-item">
        
        
        Todo              </li>
    </a>
    
    <a href="/about">
      <li class="mobile-menu-item">
        
        
        关于              </li>
    </a>
    
  </ul>
</nav>
  <div class="container" id="mobile-panel">
    <header id="header" class="header">
      <div class="logo-wrapper">  
  <a href="/." class="logo">Miracle-working</a>  
</div>  
  
<nav class="site-navbar">  
    
    <ul id="menu" class="menu">  
        
        <li class="menu-item">  
          <a class="menu-item-link" href="/">  
              
              
              首页  
              
          </a>  
        </li>  
        
        <li class="menu-item">  
          <a class="menu-item-link" href="/archives">  
              
              
              归档  
              
          </a>  
        </li>  
        
        <li class="menu-item">  
          <a class="menu-item-link" href="/tags">  
              
              
              标签  
              
          </a>  
        </li>  
        
        <li class="menu-item">  
          <a class="menu-item-link" href="/categories">  
              
              
              分类  
              
          </a>  
        </li>  
        
        <li class="menu-item">  
          <a class="menu-item-link" href="/todo">  
              
              
              Todo  
              
          </a>  
        </li>  
        
        <li class="menu-item">  
          <a class="menu-item-link" href="/about">  
              
              
              关于  
              
          </a>  
        </li>  
        
    </ul>  
    
</nav>  

    </header>
    <main id="main" class="main">
      <div class="content-wrapper">
        <div id="content" class="content">
          <article class="post">
  <header class="post-header">
    <h1 class="post-title">
      
      难经
      
    </h1>

    <div class="post-meta">
      <span class="post-time">
        2024-01-29
      </span>
      
      
      <span class="post-category">
        
        <a href="/categories/%E4%B8%AD%E5%8C%BB/">中医</a>
        
      </span>
      
      
    </div>
  </header>

  
  <div class="post-toc" id="post-toc">
    <h2 class="post-toc-title">文章目录</h2>
    <div class="post-toc-content">
      <ol class="toc"><li class="toc-item toc-level-2"><a class="toc-link" href="#%E7%AE%80%E4%BB%8B"><span class="toc-text">简介</span></a></li><li class="toc-item toc-level-2"><a class="toc-link" href="#%E3%80%8A%E9%9A%BE%E7%BB%8F%E3%80%8B"><span class="toc-text">《难经》</span></a><ol class="toc-child"><li class="toc-item toc-level-3"><a class="toc-link" href="#%E8%AE%BA%E8%84%89"><span class="toc-text">论脉</span></a></li><li class="toc-item toc-level-3"><a class="toc-link" href="#%E8%AE%BA%E7%BB%8F%E7%BB%9C"><span class="toc-text">论经络</span></a></li><li class="toc-item toc-level-3"><a class="toc-link" href="#%E8%AE%BA%E8%84%8F%E8%85%91"><span class="toc-text">论脏腑</span></a></li><li class="toc-item toc-level-3"><a class="toc-link" href="#%E8%AE%BA%E7%97%85"><span class="toc-text">论病</span></a></li><li class="toc-item toc-level-3"><a class="toc-link" href="#%E8%AE%BA%E7%A9%B4%E9%81%93"><span class="toc-text">论穴道</span></a></li><li class="toc-item toc-level-3"><a class="toc-link" href="#%E8%AE%BA%E9%92%88%E6%B3%95"><span class="toc-text">论针法</span></a></li></ol></li></ol>
    </div>
  </div>
  

  <div class="post-content">
    
    <p>《难经》为《黄帝八十一难经》的简称，或称《八十一难》。旧题秦越人撰。</p>
<span id="more"></span>

<h2 id="简介"><a href="#简介" class="headerlink" title="简介"></a>简介</h2><p>《难经》为《黄帝八十一难经》的简称，或称《八十一难》。旧题秦越人撰。大约成书于西汉末期至东汉之间。现存较早的版本有明经厂刻医要集览本、日本武村市兵卫刻宋·王九思《黄帝八十一难》集注本等。历代注释、发挥者约50家。<br>该书针对《内经》中深奥的中医学理论，归纳为81个问题，进行释疑解难。内容包括脉诊、脏腑、阴阳、五行、病能、营卫、俞穴、针灸、以及三焦、命门、奇经八脉等理论疑难问题。涉及到人体正常生理、解剖、疾病、证候、诊断、针灸与治疗，以及阴阳五行学说等种种疑难问题的论述。内容十分丰富，在阐发中医学基本理论方面占有重要的地位。</p>
<p>全书共3卷（一说5卷），分81难。</p>
<p>1～22难，主要论述脉学，介绍脉诊的基本知识、脉学的基础理论，以及正常与反常脉象。首先提出了独取寸口的诊脉法，把古代比较繁难的三部九候等各种诊脉法统一为“独取寸口”，简便易行。确立了以手腕寸、关、尺为三部，再分别每部之浮、中、沉为九候的“三部九候”脉诊法。《难经》在论述正常脉及各类疾病所反映出的病脉在疾病诊断上的意义，各类脉象之鉴别等方面，均发挥了《黄帝内经》的理论，使学者更易于理解。</p>
<p>23～29难论述了经脉的流注始终、经络的长度、营卫度数、奇经八脉、十五络脉及其有关病证。对《灵枢·经脉篇》作了深入阐述，主言经脉气绝之证候。《难经》集中发挥了《内经》对奇经八脉的含义、内容、循行部位和起止处，以及与十二经脉的关系、发病证侯等。</p>
<p>30～47难以脏腑学说为主要议题，介绍了脏腑的解剖形态、生理功能、营卫周行。对三焦、命门、七冲门（即唇为飞门、齿为户门、会厌为吸门、胃为贲门、胃下口为幽门、大肠小肠会为阑门，下极为肛门）、八会理论，皆有阐释。《难经》关于人体消化道由唇到肛门的“七冲门”之论如此精彩，可以说是得益于当时医家在实际解剖所获得的科学数据。</p>
<p>48～61难主要论述疾病。强调要以四诊八纲为基础辨证，以五行生克关系来阐明疾病的传变、预后。列举伤寒、泄泻、癫狂、心痛、积聚等，作为辨证的范例，并有不少科学的论断。</p>
<p>62～68难主要论述针灸腧穴。重点对五脏的募穴、俞穴的治疗以及五俞穴主治病证深入论述。重视狭义俞穴和一些特定位与经气运行的关系，以及与脏腑的关系等。</p>
<p>69～81难主要论针法，如迎随补泻法、刺井泻荥法、补母泻子法、泻火补水法等，以及这些方法的应用、宜忌、注意事项。指出针刺疗法要因时制宜，要着眼于治未病。</p>
<p>《难经》不但在理论方面丰富了祖国医药学的内容，而且在临床方面颇多论述。除针灸之外，还提出了“伤寒有五”的理论，对后世伤寒学说与温病学说的发展产生了一定的影响。《难经》对诊断学、针灸学的论述也一直被医家所遵循。对历代医学家理论思维和医理研究有着广泛而深远的影响。</p>
<h2 id="《难经》"><a href="#《难经》" class="headerlink" title="《难经》"></a>《难经》</h2><h3 id="论脉"><a href="#论脉" class="headerlink" title="论脉"></a>论脉</h3><p>一难<br>曰：十二经皆有动脉，独取寸口，以决五脏六腑死生吉凶之法，何谓也？</p>
<p>然：寸口者，脉之大会，手太阴之脉动也。人一呼脉行三寸，一吸脉行三寸，呼吸定息，脉行六寸。人一日一夜，凡一万三千五百息，脉行五十度，周于身。漏水下百刻，营卫行阳二十五度，行阴亦二十五度，为一周也，故五十度复会于手太阴。寸口者，五脏六腑之所终始，故法取于寸口也。</p>
<p>二难<br>曰：脉有尺寸，何谓也？</p>
<p>然：尺寸者，脉之大要会也。从关至尺是尺内，阴之所治也；从关至鱼际是寸内，阳之所治也。故分寸为尺，分尺为寸。故阴得尺内一寸，阳得寸内九分。尺寸终始，一寸九分，故曰尺寸也。</p>
<p>三难<br>曰：脉有太过，有不及，有阴阳相乘，有覆有溢，有关有格，何谓也？</p>
<p>然：关之前者，阳之动也，脉当见九分而浮。过者，法曰太过；减者，法曰不及。遂上鱼为溢，为外关内格，此阴乘之脉也。关之后者，阴之动也，脉当见一寸而沉。过者，法曰太过；减者，法曰不及。遂入尺为覆，为内关外格，此阳乘之脉也。故曰覆溢，是其真脏之脉，人不病而死也：</p>
<p>四难<br>曰：脉有阴阳之法，何谓也？</p>
<p>然：呼出心与肺，吸入肾与肝，呼吸之间，脾也其脉在中。浮者阳也，沉者阴也，故曰阴阳也。</p>
<p>心肺俱浮，何以别之？</p>
<p>然：浮而大散者心也浮而短涩者肺也。</p>
<p>肾肝俱沉，何以别之？</p>
<p>然：牢而长者肝也，按之濡，举指来实者肾也。脾者中州，故其脉在中。是阴阳之法也。脉有一阴一阳，一阴二阳，一阴三阳；有一阳一阴，一阳二阴，一阳三阴。</p>
<p>如此之言，寸口有六脉俱动邪？</p>
<p>然：此言者，非有六脉俱动也，谓浮、沉、长、短、滑、涩也。浮者阳也，滑者阳也，长者阳也；沉者阴也，短者阴也，涩者阴也。所谓一阴一阳者，谓脉来沉而滑也，一阴二阳者，谓脉来沉滑而长也，一阴三阳者，谓脉来浮滑而长，时一沉也；所谓一阳一阴者，谓脉来浮而涩也；一阳二阴者，谓脉来长而沉涩也；一阳三阴者，谓脉来沉涩而短，时一浮也。各以其经所在，名病顺逆也。</p>
<p>五难<br>曰：脉有轻重，何谓也？</p>
<p>然：初持脉，如三菽之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋平者，肝部也。按之至骨，举指来疾者，肾部也。故曰轻重也。</p>
<p>六难<br>曰：脉有阴盛阳虚，阳盛阴虚，何谓也？</p>
<p>然：浮之损小，沉之实大，故曰阴盛阳虚。沉之损小，浮之实大，故曰阳盛阴虚。是阴阳虚实之意也。</p>
<p>七难<br>曰：经言少阳之至，乍大乍小，乍短乍长；阳明之至，浮大而短；太阳之至，洪大而长；少阴之至，紧大而长；太阴之至，紧细而长；厥阴之至，沉短而紧。此六者，是平脉那？将病脉耶？</p>
<p>然：皆王脉也。</p>
<p>其气以何月，各王几日？</p>
<p>然：冬至之后，初得甲子少阳王，复得甲子阳明王，复得甲子太阳王，复得甲子少阴王，复得甲子太阴王，复得甲子厥阴王。王各六十日，六六三百六十日，以成一岁。此三阳三阴之王时日大要也。</p>
<p>八难<br>曰：寸口脉平而死者，何谓也？</p>
<p>然：诸十二经脉者，皆系于生气之原。所谓生气之原者，谓十二经之根本也，谓肾间动气也。此五脏六腑之本，十二经脉之根，呼吸之门，三焦之原。一名守邪之神。故气者，人之根本也，根绝则茎叶枯矣。寸口脉平而死者，生气独绝于内也。</p>
<p>九难<br>曰：何以别知脏腑之病耶？</p>
<p>然：数者腑也，迟者脏也。数则为热，迟则为寒。诸阳为热，诸阴为寒。故以别知脏腑之病也。</p>
<p>十难<br>曰：一脉为十变者，何谓也？</p>
<p>然：五邪刚柔相逢之意也。假令心脉急甚者，肝邪干心也；心脉微急者，胆邪干小肠也；心脉大甚者，心邪自干心也；心脉微大者，小肠邪自干小肠也；心脉缓甚者，脾邪干心也；心脉微缓者，胃邪于小肠也；心脉涩甚者，肺邪干心也；心脉微涩者，大肠邪干小肠也；心脉沉甚者，肾邪干心也；心脉微沉者，膀胱邪干小肠也。五脏各有刚柔邪，故令一脉辄变为十也。</p>
<p>十一难<br>曰：经言脉不满五十动而一止，一脏无气者，何脏也？</p>
<p>然：人吸者随阴入，呼者因阳出。今吸不能至肾，至肝而还，故知一脏无气者，肾气先尽也。</p>
<p>十二难<br>曰：经言五脏脉已绝于内，用针者反实其外；五脏脉已绝于外，用针者反实其内。内外之绝，何以别之？</p>
<p>然：五脏脉已绝于内者，肾肝气已绝于内也，而医反补其心肺；五脏脉已绝于外者，心肺气已绝于外也，而医反补其肾肝。阳绝补阴，阴绝补阳，是谓实实虚虚，损不足而益有余。如此死者，医杀之耳。</p>
<p>十三难<br>曰：经言见其色而不得其脉，反得相胜之脉者即死，得相生之脉者，病即自己。色之与脉当参相应，为之奈何？</p>
<p>然：五脏有五色，皆见于面，亦当与寸口、尺内相应。假令色青，其脉当弦而急；色赤，其脉浮大而散；色黄，其脉中缓而大；色白，其脉浮涩而短；色黑，其脉沉濡而滑。此所谓五色之与脉，当参相应也。脉数，尺之皮肤亦数；脉急，尺之皮肤亦急；脉缓，尺之皮肤亦缓；脉涩，尺之皮肤亦涩；脉滑，尺之皮肤亦滑。五脏各有声、色、臭、味，当与寸口、尺内相应，其不应者病也。假令色青，其脉浮涩而短，若大而缓为相胜；浮大而散，若小而滑为相生也。经言知一为下工，知二为中工，知三为上工。上工者十全九，中工者十全七，下工者十全六。此之谓也。</p>
<p>十四难<br>曰：脉有损、至，何谓也？</p>
<p>然：至之脉，一呼再至曰平，三至曰离经，四至曰夺精，五至曰死，六至曰命绝。此至之脉也。何谓损？一呼一至曰离经，再呼一至曰夺精，三呼一至曰死，四呼一至曰命绝。此损之脉也。至脉从下上，损脉从上下也。</p>
<p>损脉之为病奈何？</p>
<p>然：一损损于皮毛，皮聚而毛落；二损损于血脉，血脉虚少，不能荣于五脏六腑；三损损于肌肉，肌肉消瘦，饮食不能为肌肤；四损损于筋，筋缓不能自收持；五损损于骨，骨痿不能起于床。反此者，至脉之病也。从上下者，骨痿不能起于床者死；从下上者，皮聚而毛落者死。</p>
<p>治损之法奈何？</p>
<p>然：损其肺者，益其气；损其心者，调其荣卫；损其脾者，调其饮食；适其寒温；损其肝者，缓其中；损其肾者，益其精，此治损之法也。</p>
<p>脉有一呼再至，一吸再至；有一呼三至，一吸三至；有一呼四至，一吸四至；有一呼五至，一吸五至；一呼六至，一吸六至；有一呼一至，一吸一至：有再呼一至，再吸一至；有呼吸再至。</p>
<p>脉来如此，何以别知其病也？</p>
<p>然：脉来一呼再至，一吸再至，不大不小曰平，一呼三至，一吸三至，为适得其病。前大后小，即头痛、目眩，前小后大，即胸满、短气。</p>
<p>一呼四至，一吸四至，病欲甚，脉洪大者，苦烦满，沉细者，腹中痛，滑者，伤热，涩者，中雾露。</p>
<p>一呼五至，一吸五至，其人当困，沉细夜加，浮大昼加，不大不小，虽困可治，其有大小者，为难治。</p>
<p>一呼六至，一吸六至，为死脉也，沉细夜死，浮大昼死。</p>
<p>一呼一至，一吸一至，名曰损，人虽能行，犹当着床，所以然者，血气皆不足故也。</p>
<p>再呼一至，再吸一至，（呼吸再至）名曰无魂，无魂者当死也，人虽能行，名曰行尸。</p>
<p>上部有脉，下部无脉，其人当吐，不吐者死。上部无脉，下部有脉，虽困无能为害。所以然者，人之有尺，譬如树之有根，枝叶虽枯槁，根本将自生。脉有根本，人有元气，故知不死。</p>
<p>十五难<br>曰：经言春脉弦，夏脉钩，秋脉毛，冬脉石。是王脉耶？将病脉也？</p>
<p>然：弦、钩、毛、石者，四时之脉也。</p>
<p>春脉弦者，肝东方木也，万物始生，未有枝叶，故其脉之来，濡弱而长，故曰弦。</p>
<p>夏脉钩者，心南方火也，万物之所茂，垂枝布叶，皆下曲如钩，故其脉之来疾去迟，故曰钩。</p>
<p>秋脉毛者，肺西方金也，万物之所终，草木华叶，皆秋而落，其枝独在，若毫毛也。故其脉之来，轻虚以浮，故曰毛。</p>
<p>冬脉石者，肾北方水也，万物之所藏也，盛冬之时，水凝如石，故其脉之来，沉濡而滑，故曰石。此四时之脉也。</p>
<p>如有变奈何？</p>
<p>然：春脉弦，反者为病。</p>
<p>何谓反？</p>
<p>然：其气来实强，是谓太过，病在外；气来虚微，是谓不及，病在内。气来厌厌聂聂，如循榆叶曰平；益实而滑，如循长竿曰病；急而劲益强，如新张弓弦曰死。春脉微弦曰平；弦多胃气少曰病；但弦无胃气曰死，春以胃气为本。夏脉钩，反者为病。</p>
<p>何谓反？</p>
<p>然：其气来实强，是谓太过，病在外；气来虚微，是谓不及，病在内。其脉来累累如环，如循琅玕曰平；来而益数，如鸡举足者曰病；前曲后居，如操带钩曰死。夏脉微钩曰平，钩多胃气少曰病，但钩无胃气曰死。夏以胃气为本。秋脉毛，反者为病。</p>
<p>何谓反？</p>
<p>然：其气来实强，是谓太过，病在外；气来虚微，是谓不及，病在内。其脉来蔼蔼如车盖，按之益大曰平；不上不下，如循鸡羽曰病；按之萧索，如风吹毛曰死。秋脉微毛曰平，毛多胃气少曰病，但毛无胃气，曰死。秋以胃气为本。冬脉石，反者为病。</p>
<p>何谓反？</p>
<p>然：其气来实强，是谓太过，病在外；气来虚微，是谓不及，病在内。脉来上大下兑，濡滑如雀之喙，曰平；啄啄连属，其中微曲，曰病；来如解索，去如弹石，曰死。冬脉微石，曰平，石多胃气少，曰病；但石无胃气，曰死。冬以胃气为本。胃者，水谷之海，主禀。四时皆以胃气为本，是谓四时之变病，死生之要会也。脾者，中州也，其平和不可得见，衰乃见耳。来如雀之啄，如水之下漏，是脾衰之见也。</p>
<p>十六难<br>曰：脉有三部九候，有阴阳，有轻重，有六十首，一脉变为四时，离圣久远，各自是其法，何以别之？</p>
<p>然：是其病，有内外证。</p>
<p>其病为之奈何？</p>
<p>然：假令得肝脉，其外证：善洁，面青，善怒；其内证：脐左有动气，按之牢若痛；其病：四肢满，闭淋（癃），溲便难，转筋。有是者肝也，无是者非也。</p>
<p>假令得心脉，其外证：面赤，口干，喜笑；其内证：脐上有动气，按之牢若痛。其病，烦心、心痛，掌中热而啘。有是者心也，无是者非也。</p>
<p>假令得脾脉，其外证：面黄，善噫，善思，善味；其内证：当脐有动气，按之牢若痛；其病，腹胀满，食不消，体重节痛，怠惰嗜卧，四肢不收。有是者脾也，无是者非也。</p>
<p>假令得肺脉，其外证：面白，善嚏，悲愁不乐，欲哭；其内证：脐右有动气，按之牢若痛；其病：喘咳，洒淅寒热。有是者肺也，无是者非也。</p>
<p>假令得肾脉，其外证：面黑，善恐欠；其内证：脐下有动气，按之牢若痛。其病：逆气，小腹急痛，泄如下重，足胫寒而逆。有是者肾也，无是者非也。</p>
<p>十七难<br>曰：经言病或有死，或有不治自愈，或连年月不已，其死生存亡，可切脉而知之耶？</p>
<p>然：可尽知也。</p>
<p>诊病若闭目不欲见人者，脉当得肝脉强急而长，反得肺脉浮短而涩者，死也。</p>
<p>病若开目而渴，心下牢者，脉当得紧实而数，而反得沉涩而微者，死也。</p>
<p>病若吐血，复鼽衄血者，脉当沉细，而反浮大而牢者，死也。</p>
<p>病若谵言妄语，身当有热，脉当洪大，而反手足厥逆，脉沉细而微者，死也。</p>
<p>病若大腹而泄者，脉当微细而涩；反紧大而滑者，死也。</p>
<p>十八难<br>曰：脉有三部，部有四经，手有太阴、阳明，足有太阳、少阴，为上下部，何谓也？</p>
<p>然：手太阴、阳明金也，足少阴、太阳水也，金生水，水流下行而不能上，故在下部也。</p>
<p>足厥阴、少阳木也，生手太阳、少阴火，火炎上行而不能下，故为上部。</p>
<p>手心主、少阳火，生足太阴、阳明土，土主中宫，故在中部也。</p>
<p>此皆五行子母更相生养者也。</p>
<p>脉有三部九侯，各何主之？</p>
<p>然：三部者，寸、关、尺也。九侯者，浮、中、沉也。</p>
<p>上部法天，主胸上至头之有疾也；中部法人，主鬲以下至脐之有疾也；下部法地，主脐以下至足之有疾也。审而刺之者也。</p>
<p>人病有沉滞久积聚，可切脉而知之耶？</p>
<p>然：诊病在右胁有积气，得肺脉，结脉，结甚则积甚，结微则气微。</p>
<p>诊不得肺脉，而右胁有积气者，何也？</p>
<p>然：肺脉虽不见，右手脉当沉伏。</p>
<p>其外痼疾同法耶？将异也？</p>
<p>然：结者，脉来去时一止，无常数，名曰结也。伏者，脉行筋下也。浮者，脉在肉上行也。左右表里，法皆如此。假令脉结伏者，内无积聚，脉浮结者，外无痼疾；有积聚脉不结伏，有痼疾脉不浮结。为脉不应病，病不应脉，是为死病也。</p>
<p>十九难<br>曰：经言脉有逆顺，男女有恒（常）。而反者，何谓也？</p>
<p>然：男子生于寅，寅为木，阳也。女子生于申，申为金，阴也。故男脉在关上，女脉在关下。是以男子尺脉恒弱，女子尺脉恒盛，是其常也。反者，男得女脉，女得男脉也。</p>
<p>其为病何如？</p>
<p>然：男得女脉为不足，病在内；左得之，病在左，右得之，病在右：随脉言之也。女得男脉为太过，病在四肢；左得之，病在左，右得之，病在右：随脉言之。此之渭也。</p>
<p>二十难<br>曰：经言脉有伏匿。伏匿于何脏而言伏匿耶？</p>
<p>然：谓阴阳更相乘更相伏也。脉居阴部而反阳脉见者，为阳乘阴也，虽阳脉时沉涩而短，此谓阳中伏阴也；脉居阳部而反阴脉见者，为阴乘阳也，虽阳脉时浮滑而长，此谓阴中伏阳也。重阳者狂，重阴者癫。脱阳者，见鬼；脱阴者，目盲。</p>
<p>二十一难<br>曰：经言人形病，脉不病，曰生；脉病，形不病，曰死。</p>
<p>何谓也？然：人形病，脉不病，非有不病者也，谓息数不应脉数也。此大法。</p>
<p>二十二难<br>曰：经言脉有是动，有所生病。一脉（辄）变为二病者，何也？</p>
<p>然：经言是动者，气也；所生病者，血也。邪在气，气为是动；邪在血，血为所生病。气主呴之，血主濡之。气留而不行者，为气先病也；血壅而不濡者，为血后病也。故先为是动，后所生（病）也。</p>
<h3 id="论经络"><a href="#论经络" class="headerlink" title="论经络"></a>论经络</h3><p>二十三难<br>曰：手足三阴三阳，脉之度数，可晓以不？</p>
<p>然：手三阳之脉，从手至头，长五尺，五六合三丈。手三阴之脉，从手至胸中，长三尺五寸，三六一丈八尺，五六三尺，合二丈一尺。足三阳之脉，从足至头，长八尺，六八四丈八尺。足三阴之脉，从足至胸，长六尺五寸，六六三丈六尺，五六三尺，合三丈九尺。人两足跷脉，从足至目，长七尺五寸，二七一丈四尺，二五一尺，合一丈五尺。督脉、任脉，各长四尺五寸，二四八尺，二五一尺，合九尺。凡脉长一十六丈二尺，此所谓经脉长短之数也。</p>
<p>经脉十二，络脉十五，何始何穷也？</p>
<p>然：经脉者，行血气，通阴阳，以荣于身者也。其始从中焦，注手太阴、阳明；阳明注足阳明、太阴；太阴注手少阴、太阳；太阳注足太阳、少阴；少阴注手心主、少阳；少阳注足少阳、厥阴；厥阴复还注手太阴。别络十五，皆因其原，如环无端，转相灌溉，朝于寸口、人迎，以处百病，而决死生也。</p>
<p>经云：明知始终，阴阳定矣。何谓也？</p>
<p>然：终始者，脉之纪也。寸口、人迎，阴阳之气通于朝使，如环无端，故曰始也。终者，三阴三阳之脉绝，绝则死。死各有形，故曰终也。</p>
<p>二十四难<br>曰：手足三阴三阳气已绝，何以为候？可知其吉凶不？</p>
<p>然：足少阴气绝，则骨枯。少阴者，冬脉也，伏行而濡于骨髓。故骨髓不濡，即肉不着骨；骨肉不相亲，即肉濡而却；肉濡而却，故齿长而枯，发无润泽；无润泽者，骨先死。戊日笃，己日死。</p>
<p>足太阴气绝，则脉不营其口唇。口唇者，肌肉之本也。脉不营，则肌肉不滑泽；肌肉不滑泽，则人中满；人中满，则唇反；唇反，则肉先死。甲日笃，乙日死。</p>
<p>足厥阴气绝，即筋缩引卵与舌卷。厥阴者，肝脉也。肝者，筋之合也。筋者，聚于阴器而络于舌本，故脉不营，则筋缩急；即引卵与舌；故舌卷卵缩，此筋先死。庚日笃，辛日死。</p>
<p>手太阴气绝，即皮毛焦。太阴者，肺也，行气温于皮毛者也。气弗营，则皮毛焦；皮毛焦，则津液去；津液去，则皮节伤；皮节伤，则皮枯毛折；毛折者，则毛先死。丙日笃，丁日死。</p>
<p>手少阴气绝，则脉不通；脉不通，则血不流；血不流，则色泽去，故面色黑如黧，此血先死，壬日笃，癸日死。</p>
<p>三阴气俱绝者，则目眩转、目瞑，目瞑者，为失志；失志者，则志先死。死，即（则）目瞑也。</p>
<p>六阳气俱绝者，则阴与阳相离，阴阳相离，则腠理泄，绝汗乃出，大如贯珠，转出不流，即气先死。旦占夕死，夕占旦死。</p>
<p>二十五难<br>曰：有十二经，五脏六腑十一耳，其一经者，何等经也？</p>
<p>然：一经者，手少阴与心主别脉也。心主与三焦为表里，俱有名而无形，故言经有十二也。</p>
<p>二十六难<br>曰：经有十二，络有十五，余三络者，是何等络也？</p>
<p>然：有阳络，有阴络，有脾之大络。阳络者，阳跷之络也。阴络者，阴跷之络也。故络有十五焉。</p>
<p>二十七难<br>曰：脉有奇经八脉者，不拘于十二经，何也？</p>
<p>然：有阳维，有阴维，有阳跷，有阴跷，有冲，有督，有任，有带之脉。凡此八脉者，皆不拘于经，故曰奇经八脉也。</p>
<p>经有十二，络有十五，凡二十七，气相随上下，何独不拘于经也？</p>
<p>然：圣人图设沟渠，通利水道，以备不虞。天雨降下，沟渠溢满，当此之时，留需妄行，圣人不能复图也。此络脉满溢，诸经不能复拘也。</p>
<p>二十八难<br>曰：其奇经八脉者，既不拘于十二经，皆何起何继也？</p>
<p>然：督脉者，起于下极之俞，并于脊里，上至风府，入属于脑。</p>
<p>任脉者，起于中极之下，以上毛际，循腹里，上关元，至咽喉。</p>
<p>冲脉者，起于气冲，并足阳明之经，夹脐上行，至胸中而散也。</p>
<p>带脉者，起于季胁，回身一周。阳跷脉者，起于跟中，循外踝上行，入风池。</p>
<p>阴跷脉者，亦起于跟中，循内踝上行，至咽喉，交贯冲脉。</p>
<p>阳维、阴维者，维络于身，溢蓄，不能环流灌溉诸经者也，故阳维起于诸阳会也，阴维起于诸阴交也。</p>
<p>比于圣人图设沟渠，沟渠满溢，流于深湖，故圣人不能拘通也。而人脉隆盛，入于八脉，而不还周，故十二经亦有不能拘之。其受邪气，畜则肿热，砭射之也。</p>
<p>二十九难<br>曰：奇经之为病，何如？</p>
<p>然：阳维维于阳，阴维维于阴，阴阳不能自相维，则怅然失志，溶溶不能自收持。</p>
<p>阳维为病苦寒热，阴维为病若心痛。</p>
<p>阴跷为病，阳缓而阴急，阳跷为病，阴缓而阳急。</p>
<p>冲之为病，逆气而里急。</p>
<p>督之为病，脊强而厥。</p>
<p>任之为病，其内苦结，男子为七疝，妇子为瘕聚。带之为病，腹满，腰溶溶若坐水中。此奇经八脉之为病也。</p>
<h3 id="论脏腑"><a href="#论脏腑" class="headerlink" title="论脏腑"></a>论脏腑</h3><p>三十难<br>曰：营气之行，常与卫气相随不？</p>
<p>然：经言人受气于谷。谷入于胃，乃传于五脏六腑，五脏六腑皆受于气。其清者为营，浊者为卫，荣行脉中，卫行脉外，营周不息，五十而复大会。阴阳相贯，如环之无端，故知营卫相随也。</p>
<p>三十一难<br>曰；三焦者，何禀何生？何始何终？其治常在何许？可晓以不？</p>
<p>然：三焦者，水谷之道路，气之所终始也。</p>
<p>上焦者，在心下，下膈，在胃上口，主内而不出。其治在膻中，玉堂下一寸六分，直两乳间陷者是。</p>
<p>中焦者，在胃中脘，不上不下，主腐熟水谷。其治在脐傍。</p>
<p>下焦者，当膀胱上口，主分别清浊，主出而不内，以传导也。其治在脐下一寸。故名曰三焦，其府在气街。</p>
<p>三十二难<br>曰；五脏俱等，而心肺独在鬲上者，何也？</p>
<p>然：心者血，肺者气。血为荣，气为卫，相随上下，谓之荣卫。通行经络，营周于外，故令心肺独在鬲上也。</p>
<p>三十三难<br>曰：肝青象木，肺白象金。肝得水而沉，木得水而浮；肺得水而浮，金得水而沉。其意何也？</p>
<p>然：肝者，非为纯木也，乙角也，庚之柔。大言阴与阳，小言夫与妇。释其微阳，而吸其微阴之气，其意乐金，又行阴道多，故令肝得水而沉也。肺者，非为纯金也，辛商也，丙之柔。大言阴与阳，小言夫与妇。释其微阴，婚而就火，其意乐火，又行阳道多，故令肺得水而浮也。肺熟而复沉，肝熟而复浮者，何也？故知辛当归庚，乙当归甲也。</p>
<p>三十四难<br>曰：五脏各有声、色、臭、味、液，皆可晓知以不？</p>
<p>然：《十变》言：肝色青，其臭臊，其味酸，其声呼，其液泣；心色赤，其臭焦，其味苦，其声言，其液汗；脾色黄，其臭香，其味甘，其声歌，其液涎；肺色白，其臭腥，其味辛，其声哭，其液涕；肾色黑，其臭腐，其味咸，其声呻，其液唾。是五脏声、色、臭、味、液也。</p>
<p>五脏有七神，各何所藏那？</p>
<p>然：脏者，人之神气所舍藏也。故肝藏魂，肺藏魄，心藏神，脾藏意与智，肾藏精与志也。</p>
<p>三十五难<br>曰：五脏各有所腑皆相近，而心、肺独去大肠、小肠远者，何（谓）也？</p>
<p>然：经言心营、肺卫，通行阳气，故居在上；大肠、小肠，传阴气而下，故居在下。所以相去而远也。又诸腑皆阳也，清净之处。</p>
<p>今大肠、小肠、胃与膀胱，皆受不净，其意何也？</p>
<p>然：诸腑者，谓是非也。经言：小肠者，受盛之腑也；大肠者，传泻行道之腑也；胆者，清净之腑也；胃者，水谷之腑也；膀胱者，津液之腑也。一腑犹无两名，故知非也。小肠者，心之腑；大肠者，肺之腑；胆者，肝之腑；胃者，脾之腑；膀胱者，肾之腑。小肠谓赤肠，大肠谓白肠，胆者谓青肠，胃者谓黄肠，膀胱者谓黑肠。下焦之所治也。</p>
<p>三十六难<br>曰：脏各有一耳，肾独有两者，何也？</p>
<p>然：肾两者，非皆肾也。其左者为肾，右者为命门。命门者，诸神精之所舍，原气之所系也；男子以藏精，女子以系胞。故知肾有一也。</p>
<p>三十七难<br>曰：五脏之气，于何发起，通于何许，可晓以不？</p>
<p>然：五脏者，常内阅于上七窍也。故肺气通于鼻，鼻和则知香臭矣；肝气通于目，目和则知黑白矣；脾气通于口，口和则知谷味矣；心气通于舌，舌和则知五味矣；肾气通于耳，耳和则知五音矣。五脏不和，则七窍不通；六腑不和，则留结为痈。</p>
<p>邪在六腑，则阳脉不和，阳脉不和，则气留之；气留之，则阳脉盛矣。</p>
<p>邪在五腑，则阴脉不和，阴脉不和，则血留之；血留之，则阴脉盛矣。阴气太盛，则阳气不得相营也，故曰格。阳气太盛，则阴气不得相营也，故曰关，阴阳俱盛，不得相营也，故曰关格。关格者，不得尽其命而死矣。</p>
<p>经言气独行于五脏，不营于六腑者，何也？</p>
<p>然：夫气之所行也，如水之流，不得息也。故阴脉营于五脏，阳脉营于六腑，如环无端，莫知其纪，终而复始，其不覆溢，人气内温于脏腑，外濡于凑理。</p>
<p>三十八难<br>曰：脏唯有五，腑独有六者，何也？</p>
<p>然：所以腑有六者，谓三焦也。有原气之别焉，主持诸气，有名而无形，其（经）属手少阳。此外腑也，故言腑有六焉。</p>
<p>三十九难<br>曰：经言腑有五，脏有六者，何也？</p>
<p>然：六腑者，正有五腑也。五脏亦有六脏者，谓肾有两脏也。其左为肾，右为命门。命门者，谓精神之所舍也；男子以藏精，女子以系胞，其气与肾通，故言脏有六也。</p>
<p>腑有五者，何也？</p>
<p>然：五脏各一腑，三焦亦是一腑，然不属于五脏，故言腑有五焉。</p>
<p>四十难<br>曰：经言，肝主色，心主臭，脾主味，肺主声，肾主液。鼻者，肺之候，而反知香臭；耳者，肾之候，而反闻声，其意何也？</p>
<p>然：肺者，西方金也，金生于巳，巳者南方火，火者心，心主臭，故令鼻知香臭；肾者，北方水也，水生于申，申者西方金，金者肺，肺主声，故令耳闻声。</p>
<p>四十一难<br>曰：肝独有两叶，以何应也？</p>
<p>然：肝者，东方木也，木者，春也。万物始生，其尚幼小，意无所亲，去太阴尚近，离太阳不远，犹有两心，故有两叶，亦应木叶也。</p>
<p>四十二难<br>曰：人肠胃长短，受水谷多少，各几何？</p>
<p>然：胃大一尺五寸，径五寸，长二尺六寸，横屈，受水谷三斗五升，其中常留谷二斗，水一斗五升。小肠大二寸半，径八分、分之少半，长三丈二尺，受谷二斗四升，水六升三合、合之大半。回肠大四寸，径一寸半，长二丈一尺，受谷一斗，水七升半。广肠大八寸，径二寸半，长二尺八寸，受谷九升三合、八分合之一。故肠胃凡长五丈八尺四寸，合受水谷八斗七升六合、八分合之一。此肠胃长短，受水谷之数也。肝重四斤四两，左三叶，右四叶，凡七叶，主藏魂。心重十二两，中有七孔三毛，盛精汁三合，主藏神。脾重二斤三两，扁广三寸，长五寸，有散膏半斤，主裹血，温五脏，主藏意。肺重三斤三两，六叶两耳，凡八叶，主藏魄。肾有两枚，重一斤一两，主藏志。胆在肝之短叶间，重三两三铢，盛精汁三合，胃重二斤一（二）两，纡曲屈伸，长二尺六寸，大一尺五寸，径五寸，盛谷二斗，水一斗五升。小肠重二斤十四两，长三丈二尺，广二寸半，径八分、分之少半，左回叠积十六曲，盛谷二斗四升，水六升三合、合之大半。大肠重二斤十二两，长二丈一尺，广四寸，径一寸，当脐右回十六曲，盛谷一斗，水七升半。膀胱重九两二铢，纵广九寸，盛溺九升九合。口广二寸半，唇至齿长九分，齿以后至会厌，深三寸半，大容五合。舌重十两，长七寸，广二寸半。咽门重（十）十二两，广二寸半，至胃长一尺六寸。喉咙重十二两，广二寸，长一尺二寸，九节。肛门重十二两，大八寸，径二寸大半，长二尺八寸，受谷九升三合、八分合之一。</p>
<p>四十三难<br>曰：人不食饮，七日而死者，何也？</p>
<p>然：人胃中当留谷二斗，水一斗五升。故平人日再至圊，一行二升半，一日中五升，七日五七三斗五升，而水谷尽矣。故平人不食饮七日而死者，水谷津液俱尽，即死矣。</p>
<p>四十四难<br>曰：七冲门何在？</p>
<p>然：唇为飞门，齿为户门，会厌为吸门，胃为贲门，太仓下口为幽门，大肠小肠会为阑门，下极为魄门，故曰七冲门也。</p>
<p>四十五难<br>曰：经言八会者，何也？</p>
<p>然：腑会太仓，脏会季胁，筋会阳陵泉，髓会绝骨，血会鬲俞，骨会大抒，脉会太渊，气会三焦外，一筋直两乳内也。热病在内者，取其会之气穴也。</p>
<p>四十六难<br>曰：老人卧而不寐，少壮寐而不寤者，何也？</p>
<p>然：经言少壮者，血气盛，肌肉滑，气道通，营卫之行不失于常，故昼日精，夜不寤也。老人血气衰，肌肉不滑，营卫之道涩，故昼日不能精，夜不得寐也。故知老人不得寐也。</p>
<p>四十七难<br>曰：人面独能耐寒者，何也？</p>
<p>然：人头者、诸阳之会也。诸阴脉皆至颈、胸中而还，独诸阳脉皆上至头耳，故令面耐寒也。</p>
<h3 id="论病"><a href="#论病" class="headerlink" title="论病"></a>论病</h3><p>四十八难<br>曰：人有三虚三实，何谓也？</p>
<p>然：有脉之虚实，有病之虚实，有诊之虚实也。脉之虚实者，濡者为虚，牢者为实；病之虚实者，出者为虚，入者为实；言者为虚，不言者为实；缓者为虚，急者为实。诊之虚实者，痒者为虚，痛者为实；外痛内快，为外实内虚；内痛外快，为内实外虚，故曰虚实也。</p>
<p>四十九难<br>曰：有正经自病，有五邪所伤，何以别之？</p>
<p>然：经言忧愁思虑则伤心；形寒饮冷则伤肺；恚怒气逆，上而不下则伤肝；饮食劳倦则伤脾；久坐湿地，强力入水则伤肾。是正经之自病也。</p>
<p>何谓五邪？</p>
<p>然：有中风，有伤暑，有饮食劳倦，有伤寒，有中湿。此之谓五邪。</p>
<p>假令心病，何以知中风得之？</p>
<p>然：其色当赤。何以言之？肝主色，自入为青，入心为赤，入脾为黄，入肺为白，入肾为黑。肝为心邪，故知当赤色。其病身热，胁下满痛，其脉浮大而弦。</p>
<p>何以知伤暑得之？</p>
<p>然：当恶焦臭。何以言之？心主臭，自入为焦臭，入脾为香臭，入肝为臊臭，入肾为腐臭，入肺为腥臭。故知心病伤暑得之，当恶焦臭。其病身热而烦，心痛，其脉浮大而散。</p>
<p>何以知饮食劳倦得之？</p>
<p>然：当喜苦味也。何以言之？脾主味，入肝为酸，人心为苦，入肺为辛，入肾为咸，自入为甘。故知脾邪入心，为喜苦味也。其病身热而体重，嗜卧，四肢不收，其脉浮大而缓。</p>
<p>何以知伤寒得之？</p>
<p>然：当谵言妄语。何以言之？肺主声，入肝为呼，入心为言，入脾为歌，入肾为呻，自入为哭。故知肺邪入心，为谵言妄语也。其病身热，洒洒恶寒，甚则喘咳，其脉浮大而涩。</p>
<p>何以知中湿得之？</p>
<p>然：当喜汗出不可止。何以言之？肾主液，入肝为泣，入心为汗，入脾为涎，入肺为涕，自入为唾。故知肾邪入心，为汗出不可止也。其病身热，而小腹痛，足胫寒而逆，其脉沉濡而大。此五邪之法也。</p>
<p>五十难<br>曰：病有虚邪，有实邪，有贼邪，有微邪，有正邪，何以别之？</p>
<p>然：从后来者为虚邪，从前来者为实邪，从所不胜来者为贼邪，从所胜来者为微邪，自病者为正邪。何以言之？假令心病，中风得之为虚邪，伤暑得之为正邪，饮食劳倦得之为实邪，伤寒得之为微邪，中湿得之为贼邪。</p>
<p>五十一难<br>曰：病有欲得温者，有欲得寒者，有欲得见人者，有不欲得见人者，而各不同，病在何脏腑也？</p>
<p>然：病欲得寒，而欲见人者，病在腑也；病欲得温，而不欲见人者，病在脏也。何以言之？腑者阳也，阳病欲得寒，又欲见人；脏者，阴也，阴病欲得温，又欲闭户独处，恶闻人声。故以别知脏腑之病也。</p>
<p>五十二难<br>曰：脏腑发病，根本等不？</p>
<p>然：不等也。其不等奈何？然：脏病者，止而不移，其病不离其处：腑病者，仿佛贲响，上下行流，居处无常。故以此知脏腑根本不同也。</p>
<p>五十三难<br>曰：经言七传者死，间脏者生，何谓也？</p>
<p>然：七传者，传其所胜也。间脏者，传其子也。何以言之？假令心病传肺，肺传肝，肝传脾，脾传肾，肾传心，一脏不再伤，故言七传者死也。间脏者，传其所生也。假令心病传脾，脾传肺，肺传肾，肾传肝，肝传心，是母子相传，竟而复始，如环无端，故曰生也。</p>
<p>五十四难<br>曰：脏病难治，腑病易治，何谓也？</p>
<p>然：脏病所以难治者，传其所胜也；腑病易治者，传其子也。与七传、间传同法也。</p>
<p>五十五难<br>曰：病有积、有聚，何以别之？</p>
<p>然：积者，阴气也；聚者，阳气也。故阴沉而伏，阳浮而动。气之所积，名曰积；气之所聚，名曰聚。故积者，五脏所生；聚者，六腑所成也。积者，阴气也，其始发有常处，其痛不离其部，上下有所终始，左右有所穷处；聚者，阳气也，其始发无根本，上下无所留止，其痛无常处谓之聚。故以是别知积聚也。</p>
<p>五十六难<br>曰：五脏之积，各有名乎？以何月、何日得之？</p>
<p>然：肝之积，名曰肥气，在左胁下，如覆杯，有头足。久不愈，令人发咳逆，疟，连岁不已。以季夏戊己日得之。何以言之？肺病传于肝，肝当传脾，脾季夏适王，王者不受邪，肝复欲还肺，肺不肯受，故留结为积。故知肥气以季夏戊己日得之，心之积，名曰伏梁，起脐上，大如臂，上至心下。久不愈，令人病烦心。以秋庚辛日得之。何以言之？肾病传心，心当传肺，肺以秋适王，王者不受邪，心复欲还肾，肾不肯受，故留结为积。故知伏梁以秋庚辛日得之。脾之积，名曰痞气，在胃脘，覆大如盘。久不愈，令人四肢不收，发黄疸，饮食不为肌肤。以冬壬癸日得之。何以言之？肝病传脾，脾当传肾，肾以冬适王，王者不受邪，脾复欲还肝，肝不肯受，故留结为积。故知痞气以冬壬癸日得之。肺之积，名曰息贲，在右胁下，覆大如杯。久不已，令人洒淅寒热，喘咳，发肺壅。以春甲乙日得之。何以言之？心病传肺，肺当传肝，肝以春适王，王者不受邪，肺复欲还心，心不肯受，故留结为积。故知息贲以春甲乙日得之。肾之积，名曰贲豚，发于少腹，上至心下，若豚状，或上或下无时。久不已，令人喘逆，骨痿少气。以夏丙丁日得之。何以言之？脾病传肾，肾当传心，心以夏适王，王者不受邪，肾复欲还脾，脾不肯受，故留结为积。故知贲豚以夏丙丁日得之。此五积之要法也。</p>
<p>五十七难<br>曰：泄凡有几？皆有名不？</p>
<p>然：泄凡有五，其名不同。有胃泄，有脾泄，有大肠泄，有小肠泄，有大瘕泄，名曰后重。胃泄者，饮食不化，色黄。脾泄者、腹胀满，泄注，食即呕吐逆。大肠泄者，食已窘迫，大便色白，肠鸣切痛。小肠泄者，溲而便脓血，少腹痛。大瘕泄者，里急后重，数至圊而不能便，茎中痛。此五泄之要法也。</p>
<p>五十八难<br>曰：伤寒有几？其脉有变不？</p>
<p>然：伤寒有五，有中风，有伤寒，有湿温，有热病，有温病，其所苦各不同。</p>
<p>中风之脉，阳浮而滑，阴濡而弱；湿温之脉，阳濡而弱，阴小而急；伤寒之脉，阴阳俱盛而紧涩；热病之脉，阴阳俱浮，浮之而滑，沉之散涩；温病之脉，行在诸经，不知何经之动也，各随其经所在而取之。</p>
<p>伤寒有汗出而愈，下之而死者；有汗出而死，下之而愈者，何也？</p>
<p>然：阳虚阴盛，汗出而愈，下之即死；阳盛阴虚，汗出而死，下之而愈。</p>
<p>寒热之病，候之如何也？</p>
<p>然：皮寒热者，皮不可近席，毛发焦，鼻槁，不得汗；肌寒热者，肌痛，唇舌槁，无汗；骨寒热者，病无所安，汗注不休，齿本槁痛。</p>
<p>五十九难<br>曰：狂癫之病，何以别之？</p>
<p>然：狂疾之始发，少卧而不饥，自高贤也，自辨智也，自贵倨也，妄笑好歌乐，妄行不休是也，癫疾始发，意不乐，僵仆直视。其脉三部阴阳俱盛是也。</p>
<p>六十难<br>曰：头心之病，有厥痛，有真痛，何谓也？</p>
<p>然：手三阳之脉，受风寒，伏留而不去者，则名厥头痛；入连在脑者，名真头痛。其五脏气相干，名厥心痛；其痛甚，但在心，手足青者，即名真心痛。其真心痛者，旦发夕死，夕发旦死。</p>
<p>六十一难<br>曰：经言，望而知之谓之神，闻而知之谓之圣，问而知之谓之工，切脉而知之谓之巧。何谓也？</p>
<p>然：望而知之者，望见其五色，以知其病。闻而知之者，闻其五音，以别其病。问而知之者，问其所欲五味，以知其病所起所在也。切脉而知之者，诊其寸口，视其虚实，以知其病，病在何脏腑也。经言，以外知之曰圣，以内知之曰神，此之谓也。</p>
<h3 id="论穴道"><a href="#论穴道" class="headerlink" title="论穴道"></a>论穴道</h3><p>六十二难<br>曰：脏井、荥有五，腑独有六者，何谓也？</p>
<p>然：腑者，阳也。三焦行于诸阳，故置一俞，名曰原。腑有六者，亦与三焦共一气也。</p>
<p>六十三难<br>曰：《十变》言，五脏六腑荥，合，皆以井为始者，何也？</p>
<p>然：井者，东方春也，万物之始生。诸蚑行喘息，蚏飞蠕动，当生之物，莫不以春生。故岁数始于春，日数始于甲，故以井为始也。</p>
<p>六十四难<br>曰：《十变》又言，阴井木，阳井金；阴荥火，阳荥水；阴俞土，阳俞木；阴经金，阳经火；阴合水，阳合土。阴阳皆不同，其意何也？</p>
<p>然：是刚柔之事也。阴井乙木，阳井庚金。阳井庚，庚者，乙之刚也；阴井乙，乙者，庚之柔也。乙为木，故言阴井木也；庚为金，故言阳井金也。余皆仿此。</p>
<p>六十五难<br>曰：经言，所出为井，所入为合，其法奈何？</p>
<p>然：所出为井，井者，东方春也，万物之始生，故言所出为井也。所入为合，合者，北方冬也，阳气入藏，故言所入为合也。</p>
<p>六十六难<br>曰：经言，肺之原，出于太渊；心之原，出于太陵；肝之原，出于太冲，脾之原，出于大白；肾之原，出于太溪；少阴之原，出于兑骨；胆之原，出于丘墟；胃之原，出于冲阳；三焦之原，出于阳池；膀胱之原，出于京骨；大肠之原，出于合谷；小肠之原，出于腕骨。十二经皆以俞为原者，何也？</p>
<p>然：五脏俞者，三焦之所行，气之所留止也。</p>
<p>三焦所行之俞为原者，何也？</p>
<p>然：脐下肾间动气者，人之生命也，十二经之根本也，故名曰原。三焦者，原气之别使也，主通行三气，经历于五脏六腑。原者，三焦之尊号也，故所止辄为原。五脏六腑之有病者，皆取其原也。</p>
<p>六十七难<br>曰：五脏募皆在阴，而俞皆在阳者；何谓也？</p>
<p>然：阴病行阳，阳病行阴。故令募在阴，俞在阳。</p>
<p>六十八难<br>曰：五脏六腑，皆有井、荥、俞、经、合，皆何所主？</p>
<p>然：经言所出为井，所流为荥，所注为俞，所行为经，所入为合。井主心下满，荥主身热，俞主体重节痛，经主喘咳寒热，合主逆气而泄。此五脏六腑井、荥、俞、经、合所主病也。</p>
<h3 id="论针法"><a href="#论针法" class="headerlink" title="论针法"></a>论针法</h3><p>六十九难<br>曰：经言，虚者补之，实者泻之，不实不虚，以经取之，何谓也？</p>
<p>然：虚者补其母，实者泻其子，当先补之，然后泻之。不实不虚，以经取之者，是正经自生病，不中他邪也，当自取其经，故言以经取之。</p>
<p>七十难<br>曰：春夏刺浅，秋冬刺深者，何谓也？</p>
<p>然：春夏者，阳气在上，人气亦在上，故当浅取之；秋冬者，阳气在下，人气亦在下，故当深取之。</p>
<p>春夏各致一阴，秋冬各致一阳者，何谓也？</p>
<p>然：春夏温，必致一阴者，初下针，沉之至肾肝之部，得气，引持之阴也。秋冬寒，必致一阳者，初内针，浅而浮之至心肺之部，得气，推内之阳也。是谓春夏必致一阴，秋冬必致一阳。</p>
<p>七十一难<br>曰：经言，刺荣无伤卫，刺卫无伤荣，何谓也？</p>
<p>然：针阳者，卧针而刺之；刺阴者，先以左手摄按所针荥俞之处，气散乃内针。是谓刺荣无伤卫，刺卫无伤荣也。</p>
<p>七十二难<br>曰：经言，能知迎随之气，可令调之；调气之方，必在阴阳。何谓也？</p>
<p>然：所谓迎随者，知荣卫之流行，经脉之往来也。随其逆顺而取之，故曰迎随。调气之方，必在阴阳者，知其内外表里，随其阴阳而调之，故曰调气之方，必在阴阳。</p>
<p>七十三难<br>曰：诸井者，肌肉浅薄，气少不足使也，刺之奈何？</p>
<p>然：诸井者，木也；荥者，火也。火者，木之子，当刺井者，以荥泻之。故经言，补者不可以为泻，泻者不可以为补，此之谓也。</p>
<p>七十四难<br>曰；经言，春刺井，夏刺荥，季夏刺俞，秋刺经，冬刺合者，何谓也？</p>
<p>然：春刺井者，邪在肝；夏刺荥者，邪在心；季夏刺俞者，邪在脾；秋刺经者，邪在肺；冬刺合者，邪在肾。</p>
<p>其肝、心、脾、肺、肾，而系于春、夏、秋、冬者，何也？</p>
<p>然：五脏一病，辄有五也（色）。假令肝病，色青者肝也，臊臭者肝也，喜酸者肝也，喜呼者肝也，喜泣者，肝也。其病众多，不可尽言也。四时有数，而并系于春、夏、秋、冬者也。针之要妙，在于秋毫者也。</p>
<p>七十五难<br>曰：经言，东方实，西方虚；泻南方，补北方，何谓也？</p>
<p>然：金、木、水、火、土，当更相平。东方木也，西方金也。木欲实，金当平之；火欲实，水当平之；土欲实，木当平之；金欲实，火当平之；水欲实，土当平之。东方肝也，则知肝实；西方肺也，则知肺虚。泻南方火，补北方水。南方火，火者，木之子也；北方水，水者，木之母也。水胜火。子能令母实，母能令子虚，故泻火补水，欲令金不得平木也。经曰：不能治其虚，何问其余，此之谓也。</p>
<p>七十六难<br>曰：何谓补泻？当补之时，何所取气？当泻之时，何所置气？</p>
<p>然：当补之时，从卫取气；当泻之时，从荣置气。其阳气不足，阴气有余，当先补其阳，而后泻其阴；阴气不足，阳气有余，当先补其阴，而后泻其阳。营卫通行，此其要也。</p>
<p>七十七难<br>曰：经言，上工治未病，中工治已病，何谓也？</p>
<p>然：所谓治未病者，见肝之病，则知肝当传之与脾，故先实其脾气，无令得受肝之邪，故曰治未病焉。中工者，见肝之病，不晓相传，但一心治肝，故曰治已病也。</p>
<p>七十八难<br>曰：针有补泻，何谓也？</p>
<p>然：补泻之法，非必呼吸出内针也。知为针者，信其左；不知为针者，信其右。当刺之时，先以左手厌按所针荥、俞之处，弹面努之，爪而下之，其气之来，如动脉之状，顺针而刺之。得气，因推而内之，是谓补，动而伸之，是谓泻。不得气，乃与，男外女内；不得气，是为十死不治也。</p>
<p>七十九难<br>曰：经言，迎而夺之，安得无虚？随而济之，安得无实，虚之与实，若得若失；实之与虚，若有若无，何谓也？</p>
<p>然：迎而夺之者，泻其子也；随而济之者，补其母也。假令心病，泻手心主俞，是谓迎而夺之者也；补手心主井，是谓随而济之者也。所谓实之与虚者，牢濡之意也。气来实牢者为得，濡虚者为失，故曰若得若失也。</p>
<p>八十难<br>曰：经言，有见如入，有见如出者，何谓也？</p>
<p>然：所谓有见如入、有见如出者，谓左手见气来至，乃内针，针入，见气尽，乃出针。是谓有见如入，有见如出也。</p>
<p>八十一难<br>曰：经言，无实实虚虚，损不足而益有余，是寸口脉耶？将病自有虚实耶？其损益奈何？</p>
<p>然：是病，非谓寸口脉也，谓病自有虚实也。假令肝实而肺虚，肝者木也，肺者金也，金木当更相平，当知金平木。假令肺实而肝虚，微少气，用针不补其肝，而反重实其肺，故曰实实虚虚，损不足而益有余。此者，中工之所害也。</p>

    
  </div>

  
  <!-- Post Copyright -->

<div class="post-copyright">
  <p class="copyright-item">
    <span>原文作者: </span>
    <a href="https://blogs.zeed.w.beez.com">zeed-w-beez</a>
  </p>
  <p class="copyright-item">
    <span>原文链接: </span>
    <a href="https://blogs.zeed.w.beez.com/2024/01/29/%E4%B8%AD%E5%8C%BB/%E9%9A%BE%E7%BB%8F/">https://blogs.zeed.w.beez.com/2024/01/29/%E4%B8%AD%E5%8C%BB/%E9%9A%BE%E7%BB%8F/</a>
  </p>
  <p class="copyright-item">
    <span>许可协议: </span>
    
    <a rel="license" href="http://creativecommons.org/licenses/by-nc/4.0/" target="_blank">知识共享署名-非商业性使用 4.0 国际许可协议</a>
  </p>
</div>

    

  

  
  <footer class="post-footer">
    
    <div class="post-tags">
      
      <a href="/tags/%E7%BB%8F%E5%85%B8/">经典</a>
      
      <a href="/tags/%E9%9A%BE%E7%BB%8F/">难经</a>
      
    </div>
    
      
  <nav class="post-nav">  
      
      <a class="prev" href="/2024/01/29/%E4%B8%AD%E5%8C%BB/%E7%B4%A0%E9%97%AE%E8%A6%81%E6%97%A8%E8%AE%BA/">  
        <i class="iconfont icon-left"></i>  
        <span class="prev-text nav-default">素问要旨论</span>  
        <span class="prev-text nav-mobile">上一篇</span>  
      </a>  
      
      
      <a class="next" href="/2024/01/29/%E4%B8%AD%E5%8C%BB/%E5%A4%96%E7%BB%8F%E5%BE%AE%E8%A8%80/">  
        <span class="next-text nav-default">外经微言</span>  
        <span class="prev-text nav-mobile">下一篇</span>  
        <i class="iconfont icon-right"></i>  
      </a>  
      
  </nav>  
  

  </footer>
  

</article>
        </div>
          
  <div class="comments" id="comments">  
      
      <div id="disqus_thread">  
        <noscript>  
          Please enable JavaScript to view the  
          <a target="_blank" rel="noopener" href="//disqus.com/?ref_noscript">comments powered by Disqus.</a>  
        </noscript>  
      </div>  
      
  </div>  
  

      </div>
    </main>
    <footer id="footer" class="footer">
      <!-- Social Links -->

<div class="social-links">
  
  
  
  
  <a href="mailto:zeed.w.zhao@gmail.com" class="iconfont icon-email" title="email"></a>
  
  
  
  
  
  
  
  
  
  
  
  
  
  
  
  
  
  
  
  
  
  <a target="_blank" rel="noopener" href="https://github.com/zeed-w-beez" class="iconfont icon-github" title="github"></a>
  
  
  
  
  
  
  
  
  
  
  
  
  
  
  
  
  
  
  
  
  

  
  <a href="/atom.xml" class="iconfont icon-rss" title="rss"></a>
  
</div>


<div class="copyright">
  <span class="power-by">
    由 <a class="hexo-link" target="_blank" rel="noopener" href="https://hexo.io/">Hexo</a> 强力驱动
  </span>
  <span class="division">|</span>
  <span class="theme-info">
    主题 -
    <a class="theme-link" target="_blank" rel="noopener" href="https://github.com/zeed-w-beez/hexo-theme-even">Even</a>
  </span>
  <span class="division">|</span>
  <span class="hosting-info">
    由 <a class="netlify-link" target="_blank" rel="noopener" href="https://www.netlify.com">netlify</a> 自动托管
  </span>

  <span class="copyright-year">
    <span>
      
      &copy;
      
      2015 - 2025      
    </span>

    <span class="heart">
      <i class="iconfont icon-heart"></i>
    </span>

    <span class="author">zeed-w-beez</span>
  </span>

  <span id="beian">
  </span>

</div>
    </footer>
    <div class="back-to-top" id="back-to-top"> <i class="iconfont icon-up"></i> </div>
  </div>
    
  
<script type="text/javascript">
  var disqus_config = function() {
    this.page.url = 'https://blogs.zeed.w.beez.com/2024/01/29/%E4%B8%AD%E5%8C%BB/%E9%9A%BE%E7%BB%8F/';
    this.page.identifier = '2024/01/29/中医/难经/';
    this.page.title = '难经';
  };
  (function() {
    var d = document,
      s = d.createElement('script');

    s.src = '//zeed-w-beez.disqus.com/embed.js';

    s.setAttribute('data-timestamp', +new Date());
    (d.head || d.body).appendChild(s);
  })();
</script>
  
    
    
    
    
    
  

  <script type="text/javascript" src="/lib/jquery/jquery.min.js"></script>
<script type="text/javascript" src="/lib/slideout/slideout.js"></script>


  <script type="text/javascript" src="/js/src/even.js?v=2.11.1"></script>
</body>

</html>